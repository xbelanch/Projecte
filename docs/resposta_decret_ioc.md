_IMHO_, m'agradaria compartir un seguit d'observacions i apreciacions del text de l'Helena que considero importants i necessàries que hi constin.

>El decret hauria de definir l’IOC com a un centre __singular__ i de __referència__ en ensenyament a __distància__ d’ensenyaments no universitaris. 

Personalment seria partidari de definir l'IOC com a un centre de __referència__ d'ensenyaments a __Internet__ no universitaris. M'explico: en primer lloc descartaria _singular_ perquè sembla que convidi més a una interpretació de l'IOC com a una sort d'_anomalia administrativa_ i que, aquesta condició singular determini o acabi per acotar el significat i abast de _centre de referència_. D'altra banda, allò que hauria de fer _únic_ el model de l'IOC com a centre educatiu de referència és, sobretot, al fet d'abandonar definitivament el lèxic de _no presencial_ ([gràcies, Laia](https://ioc.xtec.cat/campus/mod/forum/discuss.php?d=1263044#p5210864)), _en línia_ o, en el pitjor dels casos, _a distància_ a favor únicament d'_Internet_. Per què és rellevant aquest canvi semàntic? El lèxic anterior denota únicament una extensió o ampliació física de l'ensenyament presencial gràcies al mèdium actual i, per tant, una clara voluntat d'intentar traduir les estructures i dinàmiques d'un centre presencial en un entorn que, avui dia, difícilment pot evolucionar a un horitzó que no sigui la seva pervivència com a _fòrmula complementària o substitutiva_ de qualsevol requeriment o necessitat arbitrària en relació als ensenyaments presencials. Insisteixo en la importància lèxica de la definició de l'IOC, ja que, de la pròpia definició emana consequentment els diferents marcs que configuraran les raons i finalitats presents i futures de l'IOC com institució educativa.

>Per tal de garantir que la selecció del professorat vetlli per escollir a aquells professors que responen més al projecte i necessitats del centre, i possibilitar que que els aspectes geogràfics afectin el mínim possible, el decret podria facilitar establir mesures horàries que flexibilitzin l’assistència presencial a l’IOC i afavoreixin el teletreball desenvolupant més mesures de seguiment i control - si és el cas- (segurament oferir dos dies de teletreball afavoriria que professorat que no visqués a Barcelona pogués estar interessat a treballar a l’IOC).

Una conseqüència lògica d'un centre educatiu a Internet és l'oportunitat de trencar les limitacions de temps i espai en contraposició als estudis presencials que, per als estudiants, es tradueix, entre altres avantatges, en flexibilitat. Però, i el professorat? És equiparable aquesta flexibilitat en l'exercici de la seva tasca docent? En certa manera, aquesta flexibilitat s'hauria de traduir tant en la definició interna del centre sobre el rol de la presencialitat en un centre a Internet, però també com a solució al problema de la distància (física) que no permet que un segment del professorat tingui una opció a desenvolupar la seva tasca docent a l'IOC. Desconec, per ignorància, si el decret ha de ser el document marc que concreti una solució (o solucions variades) a la flexibilitat del professorat, però si és així i la proposta de dies de *mobile working* no és acceptada per una qüestió jurídica de l'administració pública, una alternativa podria representar la consolidació d'un model distributiu format per seus territorials on el professorat exerceix les seves funcions docents sense haver-ne d'estar present *físicament* a la seu central de Barcelona.

>L’àrea de recursos tecnològics és un dels pilars de l’IOC i una de les fonts d’eficiència i eficàcia. Sense un desenvolupament constant en els diferents àmbits (gestió, docència, hardware, software,...) i una resolució àgil de les incidències, difícilment l’IOC esdevindrà un centre de referència.

De l'última qüestió -flexibilitat- es dedueix també un altre punt important: si l'IOC és un centre a Internet que permet la flexibilitat de i comunicació i treball dels diferents rols que hi participen, cal valorar la importància dels mitjans que permetin i consolidin aquesta *referència* fins que acabin per ser transparents en el seu ús. En aquest context em pregunto si el futur decret concretarà quin seran els recursos o requeriments anomenats "tècnics" que han de permetre una experiència d'usuari altament positiva i no frustrant. Personalment crec que, al marge d'aquestes concrecions que, òbviament, són cabdals en un funcionament normalitzat d'un centre a Internet, un apartat igualment important és la necessitat d'evitar que únic servei assumeixi la càrrega no només de docència, sinó també de gestió, documentació, informació, comunicació interna, repositori... dit d'una altra manera, que la realitat d'un determinat *servei web* orientat a la pràctica educativa assumeixi funcions o prestacions alienes al seu ús i finalitat original.

Salutacions,

Xavier


