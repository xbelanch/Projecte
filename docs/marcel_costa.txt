                   CARTA DIDÀCTICA ALS REIS MAGS D'ORIENT
El present document recull les principals idees de com els materials que s'ofereixen i les activitats que es proposen als alumnes de l'IOC podrien promoure la seva motivació i aprenentatge. Tot i que es presenta en el context d'un grup de millora centrat en els materials, creiem que aquests són indissociables de les activitats ja que el moment en que més aprenentatge es pot produir és quan els estudiants les realitzen i quan, posteriorment, reben un feedback per part dels seu professor/a o altres agents, mentre que els materials són només un instrument facilitador i promotor d'aquest procés.
Com ens imaginem doncs aquests materials i activitats?
 Que comencin amb un context (= estímul) que sigui rellevant per l'alumnat (perquè és quotidià i/o proper als seus interessos, o bé perquè és molt sorprenent).

 Que suposi o plantegi un repte, dubte, controvèrsia, problema, etc., en el marc d'aquest context inicial.

 Que comparteixin i facilitin l'apropiació dels objectius d'aprenentatge i els criteris i ponderacions d'avaluació.

 Que permetin explicitar el que inicialment sap i pensa l'alumnat sobre els continguts a treballar (de fet es tracta de la resposta inicial al repte, dubte, controvèrsia, problema, etc.). En cap cas, per errònies que siguin aquestes idees inicials de l'alumnat, la seva explicitació hauria de penalitzar a efectes de qualificacions.

 Que generin un contrast entre aquestes idees i pensaments inicials amb els "sabers" més experts de la matèria (sigui per comparació  -  consulta de materials o recursos, sigui per contrast amb les idees d'altres estudiants, o bé per feedback fet pel docent o per més d'una d'aquestes opcions).

 Que promoguin, a partir del contrast anterior, la reformulació de la resposta inicial al repte, dubte, controvèrsia, problema, etc., que el context plantejava. Aquesta resposta o respostes hauria de constituir una de les parts de l'avaluació continuada de l'aprenentatge de l'alumnat.

 Que comportin la recepció per part de l'alumnat d'un feedback crític i constructiu de les seves respostes (procedent directament del docent o bé per part dels companys/es sota el guiatge i supervisió del docent  - coavaluació- o per part del propi alumne/a  - autoavaluació-).

 Que afavoreixin la reflexió i explicitació dels aprenentatges realitzats, és a dir, que condueixin a l'alumnat a estructurar i sintetitzar les seves noves idees sobre els continguts treballats, a partir d'algun instrument facilitador (portafoli, diari aprenentatge, mapa conceptual, esquema, etc.). En qualsevol cas, seria recomanable que aquest pas es fes de manera descontextualitzada per poder "extreure" i explicitar aquells aprenentatges realitzats els quals són aplicables a molts altres contextos i situacions.

 Que "validin" els aprenentatges realitzats proposant una situació o context diferent i nou en el qual l'alumnat ha d'aplicar els aprenentatges realitzats a les primeres fases del procés. Tot i que aquest pas no és necessari realitzar-lo sempre, en cas de dur-se a terme hauria de constituir una part (potser la de més pes) de l'avaluació continuada de l'aprenentatge de l'alumnat. Pot realitzar-se aquest pas com una tasca final en el context d'un lliurament o bé pot ser una part o qüestió que es proposi en un instrument d'avaluació posterior, normalment, un examen o tasca per l'estil. 

 Que en cas de realitzar-se alguna tasca final d'aplicació dels aprenentatges (punt anterior), l'alumnat rebi també un feedback constructiu per part del docent o bé derivat de processos d'auto o coavaluació. 


